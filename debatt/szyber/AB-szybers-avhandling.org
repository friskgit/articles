Konstnärlig forskning har funnits i Sverige i mer än trettio år men
uppfattas fortfarande som ett nytt, mystiskt och besynnerligt tillskott
av såväl högskola som konstliv. Den utmanar traditionella vetenskapliga
paradigm och etablerar högskolan som en möjlig plats för konstnärlig
praktik. Utanför fältet har den inte debatterats tillräckligt mycket,
därför är det bra att det sker nu. Bakgrunden är Bogdan Szybers
avhandling /Fauxthentication -- Art, Academia & Authorship/ som
underkändes av en internationell betygsnämnd på disputationen på SKH
tidigare i år. Eftersom Szyber har en så tydligt kritisk hållning till
konstnärlig forskning uppstår frågan om underkännandet i själva verket
är en hämndaktion (se Kunstkritikk 30/6). Avhandlingen tar upp risken
för att konstnärlig forskning leder till ett akademiserat konstliv som
producerar en högskolespecifik konstform, eller "utbildningskonst". I
denna har bedömningen av kvalitet reducerats till att bara omfatta
konstens teoretiska utformning.

Frågan om det var rätt eller fel att underkänna avhandlingen kan jag
inte bedöma, men den underliggande rädslan för akademiseringen av
konsten är intressant. Även de konstnärliga grundutbildningarna har
setts som bidragande till en stegrande akademisering. Jag menar istället
att det verkligt intressanta med konstnärlig forskning är möjligheten
att utforska /akademin/ som en plats för konstnärlig produktion som
därigenom påverkar akademin snarare än konsten. Visserligen inte ett
projekt som vare sig konstliv eller akademi har varit odelat positiva
till. Men här finns fördelar som t.ex. i den lagstadgade friheten för
forskning. Den gör akademin till en attraktiv plats med en relativ
frihet som i vissa fall är större än vad den är utanför högskolan. Blir
konsten som produceras inom akademin därför oberoende av världen
utanför? Självklart inte.

Konstnärlig forskning bygger på tanken att den konstnärliga metoden kan
visa på en kunskap som, om den synliggörs, inte bara bidrar med kunskap
för det konstnärliga området utan även är användbar inom andra fält. Om
den konstnärliga forskningen däremot blir isolerad från konstfältet i
stort är det ytterst osäkert om den kan ha trovärdighet vare sig som
konst eller som akademisk disciplin. Fenomenet utbildningskonst ska
därför absolut ses som ett hot, men det är svårt att se den som ett hot
mot något annat än den konstnärliga forskningen själv.

En del av misstänksamheten mot konstnärlig forskning är kanske rotad i
en romantisk syn på just frihet. Konstnären är och ska vara fri, men var
finns denna frihet för konsten 2020? Vad är egentligen skillnaden mellan
den allmänna studieplan som reglerar på vilka grunder en konstnärlig
avhandling ska bedömas, de kriterier som t.ex. styr Konstnärsnämndens
uppdrag och bedömning av ansökningar eller konserthusens programråd? Och
det är inte svårare eller lättare att bedöma konstnärlig kvalitet i
akademin än på Kulturrådet, galleriet eller i konsertsalen. Oavsett är
bedömningen en funktion av vem som bedömer, snarare än på en given
definition av kvalitet. Och så ska det vara, men centralt är att
diskussionen om vad denna kvalitet utgör är aktiv och pågående. Tyvärr
sker inte detta i tillräckligt stor grad, vare sig i det "fria"
konstlivet eller inom akademin.

De värdesystem, ofta kommersiella men till stor del även politiska, som
idag styr konstfältet ska inte tas för givet utan behöver ständigt
genomlysas. Oavsett om det är en bedömning vid ett inträdesprov på en
konstnärlig högskola, en ansökan om kulturbidrag eller en journalistisk
bedömning av en konsert, så präglas den sällan av öppenhet eller
genomskinlighet. I vilken utsträckning finns det i kulturlivet idag ett
aktivt ifrågasättande av principerna för bedömning, eller en kritisk
diskussion av tolkning och kritik?

Jag välkomnar en debatt om de värdesystem som styr bedömningen av
konstnärlig forskning i akademin, men den behövs just därför även för de
system som styr bedömningen av konstnärlig kvalitet i allmänhet. Rätten
att definiera vad som är bra konst styrs av ett komplext system som ofta
är kopplat till tydliga maktpositioner, och det bidrar inte alltid till
mångfald i kulturlivet. Men här kan den konstnärliga forskningen komma
att spela en stor roll då den kan synliggöra dessa system. Kanske beror
skepsisen mot konstnärliga forskning på just detta?

Naturligtvis finns risken att akademin blir ytterligare en maktposition,
och det skulle vara djupt olyckligt, i synnerhet om det ger upphov till
ett parallellt system utan inblick. Istället borde konstnärlig forskning
fortsätta att ifrågasätta de värdesystemen som styr bedömningen av
kvalitet. Många av de konstnärliga avhandlingar som jag har handlett,
opponerat på eller suttit i en betygsnämnd för har diskuterat just
detta. Szybers avhandling ger anledning att fortsätta diskutera dessa
viktiga frågor, men diskussionen om konstnärlig kvalitet är bredare än
hotet om konstens eventuella akademisering.
